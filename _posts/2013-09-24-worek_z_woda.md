---
layout: post
title: Worek z wodą
short: W *mieście Bezmostów* nie pije się wody z kranu. Generalnie. Do roku pięćdziesiatego, źródła wody pitnej dla miasta nie było w ogóle. Znaczy się było, ale oddzielone od ludzi strzeżonym przez *Wojska Ochrony Pogranicza* pasem granicznym i gęstym lasem. 

---

W *mieście Bezmostów* nie pije się wody z kranu. Generalnie. Do roku pięćdziesiatego, źródła wody pitnej dla miasta nie było w ogóle. Znaczy się było, ale oddzielone od ludzi strzeżonym przez *Wojska Ochrony Pogranicza* pasem granicznym i gęstym lasem. 

W pięćdziesiątym roku na mocy umowy pomiędzy ludową Polską a ludowymi Niemcami, wąski pasek ziemi zamieszkały gęsto przez dziki i traszki inkorporowano do *PRL*. Ekspansja terytorialna o kilometr lasu z kilkoma pompami wodnymi w koronie. Do dziś mieszkańcy miasta nazywają go workiem.

Spójrzcie na zrzut z *Google Maps*, a domyślicie się dlaczego.

![image](/images/worek.png)

Kiedy wracam na kilka dni do domu, mama czasami prosi mnie o kupienie, w sklepie jednym i tym samym od lat, pięciolitrowej butelki z wodą. Do sklepu najkrócej jest przez sąsiednie podwórko. Zbliżał się *Nowy Rok*. Był 29 albo 30 września. Na środku podwórka, zza garaża wyskoczyło dwóch, na oko, ośmiolatków, rzuciło petardą pod moje nogi i uciekło. Dla zabawy. Huknęło dokładnie w chwili, w której z drugiej strony mijał mnie rodzinny samochód. Rodzinnie wyskoczył z niego ubrany w sportowy strój, zaawansowany trzydziestolatek. Następną rzeczą, którą poczułem, była podeszwa jego buta w okolicy moich nerek. Usłyszałem, że jestem skończonym idiotą urządzającym sobie kretyńskie zabawy na podwórku, na które boi się wypuszczać psa, którego na spacery musi wywozić do lasu. Mniej więcej. Uciekł do samochodu i odjechał. 

Żona krzyczała z fotelu pasażera, żeby już wracał. Chwile później w telewizji leciało świąteczne wydanie *Familiady*. Mogli się spieszyć.

Żeby żyć w *mieście Bezmostów* i nie zwariować, musisz przywyknąć do takich wydarzeń.

Wielu ludzi nazywało to miejsce **Alcatraz**. Polskie miasto leżące na skrawku niemieckiej wyspy, ograniczone z trzech stron wodą, a z czwartej granicą z *Federalną Republiką Niemiec*. Z powodu portu handlowego, z resztą kraju nie może łączyć go żaden most. Opowieści o tunelu sięgają lat pięćdziesiątych i sprowadzają się do symbolicznej łopaty wbijanej na zachodnim brzegu przy inauguracji każdej kampanii wyborczej. Żeby się do niego dostać musisz przepłynąć promem.

Wejście do *strefy Schengen*, w ludziach, niewiele zmieniło. To nadal duszne więzienie gotujące w ludziach frustrację. Każdy zna każdego. Nikt, nikogo nie toleruje. Co drugie podwórko ma własnego wariata wykrzykującego pod oknami wezwania do nienawiści, albo zrzucającego z okien na turystów butelki po winie. Ja trafiłem nienajgorzej. Mój wariat dla mieszkańców okolicznych bloków jest miły i uprzejmy, a odkąd miasto przeniosło go do lokalu socjalnego, na noc wraca do siebie. Ma dosyć daleko, więc rano też spokojnie można się wyspać. Prawie jak luksus.